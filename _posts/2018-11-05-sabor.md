---
layout: post
title: Troškovi saborskih zastupnika
lang: cro
date: 2018-11-05
---


Pred nekoliko dana na Redditu je korisnik *u/Prokhorov* [objavio post](https://old.reddit.com/r/croatia/comments/9t8l8v/troškovi_zastupnika_9_saziva_sabora_11_do_15122017/) sa slikama troškova saborskih zastupnika za 2017. godinu.
Korisnik *u/tolju* objavljuje link na originalnu objavu na mrežnim stranicama Sabora ["*Pregled troškova rada saborskih zastupnika od 1. siječnja do 15. prosinca 2017. godine*"](http://www.sabor.hr/pregled-troskova-rada-saborskih-zastupnika-od-15-s) te nadopunjava tablicu sa strankama zastupnika.
Ta tablica poslužila je kao temelj za ovu analizu.

Ono što se iz tablice lako može isčitati su ukupni troškovi na dnu tablice.
Sve ostalo je skriveno u šumi brojeva i ova analiza je pokušaj da pogledamo što se nalazi u toj šumi.







## Ukupni troškovi

Tablica ima ukupno 166 zastupnika (iako Sabor ima 151 zastupnika) jer neki od njih nisu odradili cijeli promatrani period u 2017. pa se u tablici nalaze i njihove zamjene, odnosno nasljednici.
Iz tablice je vidljivo da ukupni troškovi rada saborskih zastupnika za 2017. godinu iznose 8.3 milijuna kuna, što iznosi u prosjeku 55 tisuća kuna po zastupniku.

Koliko je dobila pojedina stranka?

![Ukupno po strankama](/figures/sabor/01_ukupno_stranke.png){: .center-image}

HDZ dominira, ali treba uzeti u obzir da oni imaju i daleko najviše zastupnika (62).
Slijedi SDP sa 32 zastupnika, 18 nezavisnih zastupnika te Most sa 14 zastupnika.
Bolje pitanje bi bilo: koliko je dobila pojedina stranka *po zastupniku*?

![Stranke ukupno po zastupniku](/figures/sabor/02_prosjecno_stranke.png){: .center-image}

Ovdje se ističu i odskaču HSU i HRAST. Obje stranke imaju samo jednog predstavnika (Silvano Hrelja i Hrvoje Zekanović) u Saboru koji, vidimo, ima dvostruko veće troškove od prosjeka.

Čini se da navedeni dvojac drastično odskače, no kada pogledamo listu zastupnika vidimo da ne uspijevaju ući na listu 15 najrastrošnijih:

![Ukupno po zastupniku](/figures/sabor/03_ukupno_zastupnik.png){: .center-image}

Srednji (median) godišnji trošak po zastupniku iznosi 49 tisuća kuna.
Troškovi Domagoja Hajdukovića (SDP) gotovo su četiri puta veći od navedene srednje vrijednosti, dok je sljedeći na listi (Miro Kovač, HDZ) uspio skupiti tri puta više od srednje vrijednosti.
Hajduković, uvjerljivi pobjednik, pored svoje regularne saborske plaće, na račun troškova dobiva u prosjeku *dodatnih* 16 tisuća kuna svakoga mjeseca!

Troškovi prikazanih 15 ljudi (10% ukupnog broja zastupnika) penju se na gotovo 2 milijuna kuna, odnosno gotovo četvrtinu ukupno isplaćenih troškova.







## Troškovi po kategorijama

Kada se ukupni troškovi podijele po kategorijama iz originalne tablice, onda to izgleda ovako:

![Troškovi po kategorijama](/figures/sabor/04_po_kategoriji.png){: .center-image}

Na automobile i stanarine otpada 60% svih troškova, a sve kategorije možemo podijeliti u dvije veće skupine: troškovi putovanja i troškovi smještaja, koje ćemo detaljnije analizirati u nastavku.





### Troškovi putovanja

![Troškovi automobila](/figures/sabor/05_Automobil.png){: .center-image}

Na prvome se mjestu troškova automobila nalazi dubrovački HDZ-ovac Željko Raguž, koji je, uzmemo li u obzir naknadu od dvije kune po kilometru, napravio 36 tisuća kilometara (60 relacija Dubrovnik–Zagreb), što je umalo cijeli jedan put oko svijeta po ekvatoru.


![Troškovi cestarine](/figures/sabor/06_Cestarina.png){: .center-image}

Po istoj računici ispada da je splitski SDP-ovac Branko Grčić relaciju Split–Zagreb (412 km) napravio 80 puta, i to svakog puta po autocesti (cestarina za prvu skupinu vozila iznosi 181 kunu).
Autor ubuduće preporuča korištenje ENC-a jer to omogućava, citiram sa stranica HAC-a, "*popust od 21,74 % prilikom svake uplate novčanih sredstava na ENC račun*", što bi Saboru samo u njegovom slučaju donijelo uštedu od preko 3 tisuće kuna.


Neki zastupnici također putuju avionom:

![Troškovi aviona](/figures/sabor/07_Avion.png){: .center-image}

Miro Kovač (HDZ) definitivno nema strah od letenja, sva svoja putovanja obavio je avionom.


Za pretpostaviti je da se radi o dužim službenim putovanjima za koje je potreban i hotelski smještaj:

![Troškovi hotela](/figures/sabor/09_Hotel.png){: .center-image}


Dodatno, kako navodi mrežna stranica Sabora, zastupnici imaju pravo i na dnevnice:

> U okviru obavljanja svojih zastupničkih dužnosti i aktivnosti zastupnici imaju pravo na isplatu dnevnice - koja za službeno putovanje u zemlji iznosi 150,00 kuna

![Troškovi dnevnica](/figures/sabor/08_Dnevnica.png){: .center-image}

Na mrežnim stranicama Sabora ne piše imaju li zastupnici pravo i na međunarodne dnevnice.
Ako pretpostavimo da se navedeni iznosi odnose samo na dnevnice za putovanja u zemlji, Marijani Balić isplaćeno je ukupno 110 dnevnica, slijedi dvojac Hajduković–Kovač sa 106 i 102 dnevnice.
Impresivno, znamo li da cijela godina ima otprilike 260 radnih dana.


Kada zbrojimo sve putne troškove situacija je sljedeća:

![Troškovi putovanja](/figures/sabor/10_ukupno_prijevoz.png){: .center-image}

Dok je srednji trošak za putovanja svih *ostalih* zastupnika ispod 24 tisuće kuna, dinamični duo na vrhu ima šest puta veće troškove od toga.
Troškovi putovanja za prikazanih deset zastupnika iznose 990 tisuća kuna.





### Troškovi smještaja

Saborska mrežna stranica navodi:

> Zastupnici s prebivalištem udaljenim više od 50 km od Zagreba imaju pravo na korištenje smještaja u stanovima za službene potrebe te u unajmljenim garsonijerama i jednosobnim stanovima, i to u mjesečnom iznosu do 2.500,00 kuna na ime najma stana, kao i na naknadu režijskih troškova do 500,00 kuna mjesečno.

![Troškovi stanarine](/figures/sabor/11_Stanarina.png){: .center-image}

Iako bi, držeći se navedenog mjesečnog maksimuma, zastupnici mogli dobiti najviše 30 tisuća kuna godšnje, vidimo da mnogi dobivaju godišnje iznose veće od toga.
Sudeći po velikoj količini zastupnika koji primaju 33.3 tisuće kuna, vjerojatno se radi o tome da je maksimalni mjesečni iznos 2775 kuna, što godišnje onda iznosi upravo 33.3 tisuće kuna.
Moguće je da se radi o pogrešci na mrežnim stranicama Sabora, ali i u tom slučaju dvoje zastupnika prima više od maksimuma.


Osim samih troškova smještaja, zastupnici također...

> ...ostvaruju pravo na isplatu zastupničkog paušala u iznosu od 1.500,00 kuna mjesečno te naknade za odvojeni život u iznosu od 1.000,00 kuna mjesečno. Naknada za odvojeni život ne isplaćuje se zastupnicima tijekom ustavne stanke u radu Sabora (od 15. srpnja do 15. rujna, od 15. prosinca do 15. siječnja tekuće godine)

![Troškovi odvojenog života](/figures/sabor/12_Odvojeni_život.png){: .center-image}

Iako je na mrežnim stranicama Sabora istaknuto da se naknada za odvojeni život isplaćuje za 9 radnih mjeseci u godini (ukupno 9 tisuća kuna), vidimo da je prvo dvoje zastupnika uspjelo dobiti više od propisanog maksimuma.


Kada se zbroje svi troškovi vezani uz smještaj (stanarine, režije, službeni stanovi, naknade za odvojeni život), dobivamo sljedeći graf:

![Troškovi smještaja](/figures/sabor/13_ukupno_smjestaj.png){: .center-image}





## Zaključak

Treba pohvaliti objavljivanje podataka o troškovima na mrežnim stranicama Sabora u elektronski čitljivom obliku (.xls format).
Iako to na prvu možda djeluje kao nepregledna šuma podataka, iz nje je moguće dobiti korisne informacije koje nam onda služe za daljnje analize i usporedbe.

Znajući koliko se proračunskog novca troši na razne "nepotrebne troškove", utrošenih 8.3 milijuna kuna možda i ne djeluje kao mnogo, ali razbijanje na komponente omogućava nam da "izbliza" pogledamo na što (i koga) se ti novci troše.

SDP-ov Domagoj Hajduković, s isplaćenih 190 tisuća kuna, definitivni je pobjednik.
Primio je čak 37 tisuća kuna više od drugoplasiranog Mire Kovača iz HDZ-a.

Prosječno se svakome zastupniku isplaćuje 2400 kuna mjesečno za putne troškove.
Najviše se troši na plaćanje prijevoza automobilom (tarifa 2 kune po kilometru), 2.7 milijuna kuna.
Zastupnici koji ostvaruju pravo na nadoknadu troškova stanovanja (takvih je 83 na ovom popisu), mjesečno u prosjeku dobivaju oko 3300 kuna za pokrivanje tih troškova.

Vidjeli smo i da u nekim kategorijama (troškovi stanarine, naknada za odvojeni život) neki zastupnici dobivaju više od propisanog maksimuma.
Kako je to moguće ostaje neodgovoreno pitanje.


&nbsp;

&nbsp;

> Obrada podataka, analiziranje i vizualizacije napravljeni su u Pythonu. Izvorni kod je dostupan [ovdje](https://nbviewer.jupyter.org/github/narimiran/data-notebooks/blob/master/sabor.ipynb).
